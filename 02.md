# що таке база даних?
> **База даних** - це впорядкований набір даних, що здебільшого, відносяться до деякої предметної області та збережені за певними правилами.

Коли говорять про доцільність створення бази даних - говорять про велику кількість даних які необхідно впорядкувати, та мати інструменти для швидкого пошуку, внесення змін, а також контролю за процесами отримання та внесення даних.

## Призначення баз даних
Соціальні мережі, інтернет-магазини, інтернет-бібліотеки і просто, фізичні бібліотеки, що мають велику кількість даних (інформація про користувачів, їх друзів, лайки, пости, фото, замовлення, вподобання, взяті книги) передбачає використання бази даних.

## Що зберігає база даних?
Зазвичай бази даних створюються для певних предметних областей. Ними можуть бути школа, лікарня, бібліотека, сайт, інтернет-магазин, соціальна мережа, тощо...

Кожна предметна область характеризується містить певний набір **сутностей** (об'єктів), властивості яких і зберігаються у базі даних. 

> **Сутність** - це об'єкт бази даних, що притаманний конкретній предметній області.

Прикладами сутностей бази даних для предметної області **Бібліотека** можуть бути: 

* Книга;
* Автор;
* Видавництво;
* Відвідувач;

Прикладами сутностей бази даних для предметної області **Школа**, можуть бути:

* Учень;
* Вчитель;
* Предмет;
* Клас;

Кожна з цих сутностей (об'єктів) має певні властивості. Саме вони і зберігаються у базах даних.

## Види баз даних
Виділяють наступні види баз даних:

* **Ієрархічні** (*файлова система комп'ютера*)
* **Мережні** (*прикладом можна вважати Wikipedia*)
* **Реляційні** (*найпоширеніший на сьогодні вид баз даних*)
* **Об'єктно-орієнтовані** (*дані зберігаються у вигляді об'єктів, мають високу продуктивність*)
* **NoSQL** (*коли мова йде про великі обсяги даних це про [NoSQL](https://qagroup.com.ua/publications/nosql-perevagy-ta-nedoliky-nereliatcijnykh-baz-danykh/)*)

Далі ми будемо знайомитися з *реляційними* базами даних, оскільки вони, на сьогоднішній день є найпоширенішими, найдоступнішими для розуміння та реалізації продуктами.

## Реляційна база даних
**Реляційна база даних** - це база даних, що являє собою сукупність взаємопов'язаних (*relation*) таблиць.

Таблиці такої БД і є тими самими сутностями предметної області, а вміст цих таблиць, це сукупність властивостей, що описують конкретний екземпляр деякої сутності.

Наприклад, сутність Книга з бази даних **Бібліотека** являє собою таблицю, що зберігає властивості (*Назва, кількість сторінок, рік видання, **автор**, **видавництво***) кожної окремої книги. 

## Системи керування базами даних

Для того, щоб ефективно працювати з базою даних необхідне програмне забезпечення яке призначене для створення, збереження, та використання баз даних. Називають таке ПЗ - система керування базою даних (СКБД).

До найвідоміших СКБД належать MySQL, PostgreSQL, Microsoft SQL Server, Oracle,
Sybase, Interbase та ін.

## Завдання
Оберіть одну із запропонованих вище предметних областей, визначте які сутності можуть бути представлені у ній, та опишіть кілька властивостей кожної з сутностей.
